# Reflektion

## 1. Vilka var de viktigaste problemen i originalkoden?

Det största problemet var att allt låg på toppnivå i en enda lång följd av
kodrader, inuti ett stort `try`-block. Det fanns inte en enda funktion, så ingen
del av koden kunde återanvändas eller testas, och koden kördes direkt vid import.

Sedan kommer felhanteringen: `except Exception` fångade allt och skrev bara
"Något gick fel", och programmet avslutades ändå som om allt gått bra. Ett
konkret exempel är att om `output/`-mappen saknades skrevs inga filer alls, men
programmet fortsatte som vanligt utan att det märktes.

Utöver det fanns mer vardagliga problem: `result1` och `result2` som namn på de
två viktigaste rapporterna, cirka 30 rader duplicerad kod mellan kategori- och
regionrapporten, `print()` för all körinformation, hårdkodade relativa sökvägar
och i stort sett ingen validering av datan.

En detalj som är värd att nämna: koden *fungerade*. Alla siffror blev rätt.
Problemen handlar om hur svårt det är att ändra, testa och lita på koden, inte om
att resultaten var fel.

## 2. Vilka förändringar förbättrade programmet mest?

Att dela upp koden i funktioner med tydliga namn gjorde absolut mest. Nu kan man
läsa `run_report()` och på fyra rader se hela flödet: läs in, tvätta och räkna,
sammanställ, bygg rapporter och spara.

Nästan lika viktigt var att skilja på "bygga en rapport" och "spara en rapport".
Så länge rapporten skrevs till fil i samma andetag som den beräknades gick det
inte att testa beräkningen. Nu returnerar `build_sales_report` en DataFrame, och
`save_reports` är det enda som rör filsystemet.

Att bryta ut `build_sales_report(data, group_column)` tog bort dubbleringen
mellan kategori och region, och gjorde det tydligt att de två rapporterna
faktiskt är exakt samma beräkning på olika kolumner.

## 3. Varför valdes denna projektstruktur?

Jag delade upp programmet i fem små moduler med tydliga ansvar: konfiguration,
validering, bearbetning, rapportering och ett sammanhållande flöde. `main.py` är
den vanliga startpunkten och `order_report.ipynb` är ett jobbläge där samma
flöde kan köras och förklaras steg för steg. Testerna ligger i mappen `tests`.

Strukturen valdes för att uppgiften efterfrågar moduler och tydliga importer,
men utan att skapa fler filer än vad ansvarsområdena motiverar. Notebooken
innehåller inte kopior av funktionerna utan importerar dem från modulerna. På så
sätt behöver en ändring bara göras på ett ställe och både notebook och tester
använder samma kod.

## 4. Var används OOP/dataclass och varför?

Två dataclasses:

`ReportConfig` håller sökvägen till `orders.csv` och till `output/`. Originalet
hade dessa som hårdkodade strängar, vilket betydde att programmet bara fungerade
om man stod i rätt mapp och att testerna inte kunde peka på egen testdata. Nu kan
testerna skapa `ReportConfig(input_file=..., output_folder=tmp_path)` och köra
mot en temporär mapp. Den har också en liten metod, `output_path()`, som hör ihop
med sökvägarna.

`OverviewSummary` håller total försäljning, antal orders och antal returer.
Alternativet hade varit att returnera en tuple med tre tal, och då är det lätt
att blanda ihop ordningen. Med en dataclass står det `summary.return_count` i
koden, vilket inte går att missförstå.

Jag valde att inte göra någon stor klass som håller hela datasetet. Pandas
DataFrame är redan datastrukturen, och funktioner som tar en DataFrame in och ger
en DataFrame ut är enklare att testa än metoder som beror på ett internt
tillstånd.

## 5. Vilka beteenden skyddas av testerna och varför är det värdefullt?

Testerna täcker:

- kärnberäkningarna: `order_value = quantity * unit_price` och
  `discounted_value = order_value * (1 - discount)`
- summeringen av försäljning, antal unika orders och antal returer
- sammanställningen per produktkategori och per region, inklusive sorteringen
- returberäkningarna och `return_rate` med avrundning till tre decimaler
- tvättreglerna: `" north "` blir `North`, saknad region blir `Unknown`, saknad
  `quantity` blir 1, ogiltig `discount` blir 0, saknat `unit_price` blir medianen
- vilka värden som räknas som retur (`true`, `yes`, `ja`, `1`)
- felfall: saknad obligatorisk kolumn, tomt dataset, fil som inte finns, och
  `unit_price` utan giltiga tal
- att hela flödet faktiskt skriver alla fyra CSV-filer

Det värdefulla är att det mesta här är regler som någon en gång *bestämt*, inte
sådant som är självklart. Att `discount` som inte är ett tal blir 0 är ett val,
och skulle någon råka ändra det till 1 blir all försäljning noll utan att något
kraschar. Testerna gör att den typen av misstag syns direkt. Jag försökte undvika
tester som bara kontrollerar att pandas fungerar – det finns till exempel inget
test som verifierar att `groupby` grupperar.

Jag kontrollerade också manuellt: jag körde originalet och den refaktorerade
versionen på samma `data/orders.csv` och jämförde alla fyra CSV-filer. De blev
identiska, vilket var det bästa beviset på att refaktoreringen inte ändrade
något.

## 6. Vad var svårast?

Att inte förbättra för mycket. Det var frestande att "fixa" saker som att
`discount` borde begränsas till 0–1 eller att negativ `quantity` borde tas bort,
men sådana ändringar hade gjort att siffrorna skiljde sig från originalet. Jag
landade i att logga en varning för orimliga värden men inte ändra dem, och skriva
i README vad som skiljer.

Det andra som tog tid var de små pandas-detaljerna. Till exempel blir kolumnen
`value` i `overview.csv` flyttal (`80.0` i stället för `80`) eftersom listan
blandar ett flyttal och två heltal. Det ser onödigt ut, men jag lät det vara för
att filerna skulle bli exakt som originalets. Ett annat exempel är ordningen i
tvätten: medianen för `unit_price` måste räknas ut *efter* att ogiltiga värden
gjorts till `NaN`, annars blir medianen en annan.

## 7. Vad hade kunnat förbättras ytterligare med mer tid?

- Validera `order_date` som datum och kunna filtrera på period, vilket originalet
  läser in men aldrig använder.
- Kunna välja indatafil och output-mapp när man kör programmet, i stället för att
  ändra standardvärdena i `ReportConfig`.
- Lägga in ett verktyg som `ruff` eller `black` för att hålla stilen enhetlig.
- Ett test som jämför hela output-mappen mot sparade förväntade CSV-filer, så att
  jämförelsen mot originalet blir automatisk i stället för manuell.
- Typkontroll med `mypy`. Jag har typannoteringar, men de kontrolleras inte.
